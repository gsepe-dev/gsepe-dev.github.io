---
date: 2025-06-17
# description: ""
# image: ""
lastmod: 2025-06-17
showTableOfContents: false
tags: ["Animazione", "Coming-of-Age ", "Dark Comedy", "Satira", "Shōjo", "Commedia", "Dramma"]
title: "POMPO, LA CINEFILA"
type: "post"
---

«Il cinema è il modo più diretto per entrare in competizione con Dio»

Senza volerlo, il maestro Fellini è riuscito a raccontare in una sola frase ciò che questo film vuole rappresentare. Il sogno di un’aspirante regista che si trasforma in un’ode appassionata alla settima arte, raccontata con il cuore di chi la ama profondamente e la mente di chi sa metterla in discussione. Tra una comicità surreale e una costruzione che riesce ad alternare comicità e drammatico, lo spettatore si trova immerso in un film metacinematografico che mostrerà il processo di realizzazione di una pellicola partendo dai sogni, fino alla nascita dell’opera.

La storia si svolge a Nyallywood, colorata parodia della famosissima mecca del cinema, dove Joelle Davidovich Pomponette, in arte Pompo, regna come produttrice. Specializzata soprattutto in B-movie e dotata di un fiuto infallibile per l'intrattenimento, Pompo ha l’aspetto di una ragazzina ma un’autorità che non viene mai messa in discussione. Il suo assistente, Gene, è un giovane timido e osservatore, con il sogno inconfessato di dirigere un film. Quando scopre una sceneggiatura scritta proprio da Pompo, se ne innamora al punto da chiederle di trasformarla in un film. Pompo accetta… ma a una condizione: sarà Gene stesso a dirigerla.

![img01](/reviews/rev06/img01.jpg)

Accanto a lui entra in scena Natalie, una semplice ragazza di campagna appena arrivata nella tipica metropoli col sogno di diventare attrice. Nonostante tutte le difficoltà passate tra i vari lavori per poter pagare l’affitto e la serie di bocciature ai provini, finalmente avrà la sua occasione della vita quando Pompo deciderà di assumerla come protagonista del film diretto da Gene.

In questo cast di personaggi idealisti, disillusi, appassionati o confusi, il film tratteggia con leggerezza e umanità i sogni e le lotte interiori di chi vive per raccontare storie. Gene, in particolare, compie un viaggio di trasformazione da spettatore silenzioso a regista consapevole, mentre anche figure secondarie, come i membri delle varie manovalanze, trovano nel cinema la possibilità di reinventarsi, riscattare il proprio passato e rimettere in discussione le proprie scelte di vita.

![img02](/reviews/rev06/img02.jpg)

Passando al lato più tecnico, il film è un’esplosione di calore e vitalità. L’animazione, quasi priva di fronzoli digitali, si affida a un tratto morbido e a una palette cromatica vibrante, capace di evocare emozioni intime e allo stesso tempo di rendere onore all’immaginario cinematografico più iconico. La scelta di limitare l’uso della computer grafica restituisce un senso di artigianalità che dialoga perfettamente con la narrazione. La fotografia diventa un elemento attivo del racconto: inganna, suggerisce, incanta, confondendo realtà e finzione con una leggerezza che sembra magia. Il film non ha paura di omaggiare apertamente i grandi maestri del passato — spettacolare il definire “Nuovo Cinema Paradiso” un capolavoro — né di abbracciare il linguaggio del cinema di serie B con lo stesso rispetto e affetto.

Più che raccontare la realizzazione di un film, questa pellicola ne celebra l’essenza collettiva e artigianale. Il cinema emerge come atto d’amore, composto da sogni personali e di collaborazione concreta tra individui con ruoli diversi ma ugualmente cruciali. Dal regista al fonico, dalla costumista al tecnico luci, ogni elemento del set contribuisce alla costruzione di una visione, e il film non si limita a mostrarlo: lo onora.

![img03](/reviews/rev06/img03.jpg)

Il montaggio, spesso relegato a passaggi invisibili, viene qui raccontato come un momento esistenziale, una scelta continua tra ciò che resta e ciò che viene tagliato via, quasi a voler simboleggiare la vita stessa.

In questo universo creativo, il talento non basta se non è accompagnato da fiducia, ascolto e fallimenti. La pellicola insiste su un concetto semplice ma potente: per realizzare qualcosa di autentico bisogna prima credere in se stessi.

Il cinema è visto come una possibilità di rinascita e trasformazione, un linguaggio che consente di dire cose che non si saprebbero dire in nessun altro modo. Ed è forse qui la sua grandezza: nel rendere visibile ciò che è invisibile, nel dare forma a un’emozione, a un’idea, a un sogno collettivo che solo insieme può diventare reale.

![img04](/reviews/rev06/img04.jpg)

Forse l’unico momento in cui il film sembra vacillare è proprio nel finale, dove il tono assume una sfumatura più romanzata, fin troppo perfetta perrestare coerente con la delicatezza e l’equilibrio costruiti fino a quel punto. Tuttavia, anche questo eccesso non appare mai forzato: piuttosto, sembra un ultimo atto d’amore verso il pubblico e verso quel sogno collettivo che il film ha celebrato dall’inizio. È un finale che emoziona, pur rischiando la semplificazione, ma che rimane coerente con lo sguardo idealista e affettuoso con cui l’intera storia è stata raccontata.

In definitiva, questo film non è solo una dichiarazione d’amore per il cinema, ma un’esperienza profondamente umana, capace di parlare a chiunque abbia mai sognato di creare, di raccontare, di lasciare un segno. È un omaggio sentito a ogni parte del processo creativo, ma anche un incoraggiamento a credere nelle proprie visioni, anche quando sembrano impossibili da realizzare. Per chi ama il cinema – o semplicemente il desiderio di esprimersi – questa pellicola è un piccolo gioiello: non solo da guardare, ma da vivere.
