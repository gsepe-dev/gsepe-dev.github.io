---
date: 2025-04-15
# description: ""
# image: ""
lastmod: 2025-04-27
showTableOfContents: false
tags: ["Animazione", "Per famiglie", "Fantastico"]
title: "POUPELLE DELLA CITTA' DEI CAMINI"
type: "post"
---

Cosa significa vedere oltre il fumo delle ciminiere?

“Poupelle della Città dei Camini” ci invita a riflettere su questo e molto altro in un modo tanto magico quanto commovente.

Diretto da Yūsuke Hirota e uscito nel 2020, oggi parliamo di un film giapponese che si pone come una fiaba moderna pronta ad incantare lo spettatore attraverso un ambientazione fantastica e una storia toccante di amicizia, coraggio e speranza.

La storia si sviluppa nella peculiare Chimney Town, una città completamente oppressa dal fumo delle ciminiere, dove il cielo è un ricordo lontano e le stelle vengono considerate solo una leggenda. In questo contesto così grigio e soffocante, si muove il protagonista, Lubicchi, un ragazzo dotato di un animo gentile e di una curiosità fuori dal comune. La sua vita cambia radicalmente quando incontra Poupelle, una creatura magica fatta di rifiuti, ma con un cuore e un'umanità sorprendenti se paragonato agli abitanti della città. Insieme, affrontano difficoltà, diffidenze e pregiudizi, spingendosi oltre i confini del possibile per cercare di dimostrare che, al di là del fumo, le stelle esistono davvero.

![img01](/reviews/rev04/img01.jpg)

Ciò che colpisce subito lo spettatore sono i dettagli posti nella realizzazione visiva dei fondali e delle sequenze. Nonostante quest’opera sia stata la prima completamente in 3DCG per la casa di produzione “Studio 4°C”, ogni scena è caratteristica, tanto da sembrare un dipinto, con colori vivaci e dettagli che sembrano quasi prendere vita. Ovviamente non tutto il lato tecnico del film è sublime, dato che i movimenti dei personaggi, forse dovuti all’inesperienza del team di animazione nell’utilizzo di nuovi strumenti, risultano semplici, ma non impattano in modo negativo sulla godibilità del film. Infatti, l'animazione riesce a catturare anche l'atmosfera emotiva della storia, passando da momenti di commovente intimità a sequenze di epica avventura. La colonna sonora, poi, merita una menzione speciale: le musiche non solo accompagnano la narrazione, ma amplificano le emozioni, lasciando un'impronta indelebile nello spettatore.

![img02](/reviews/rev04/img02.jpg)

Dal punto di vista narrativo, il film brilla per la sua capacità di trasmettere messaggi universali che toccano il cuore di tutti. La storia di Lubicchi e Poupelle si trasforma in una metafora potente sull'importanza di credere nei propri sogni e di non arrendersi di fronte alle difficoltà. In un mondo che spesso appare pieno di ostacoli e limitazioni, il film ci ricorda che è solo superando le barriere, reali o immaginarie, che si possono raggiungere le stelle.

Nonostante il bel messaggio dietro, si possono trovare delle criticità durante la visione. Per esempio, in certi punti, il ritmo della narrazione appare altalenante,passando da momenti che appaiono un po' affrettati ad altri eccessivamente dilatati. Inoltre, sebbene il legame tra Lubicchi e Poupelle sia ben sviluppato, alcuni personaggi secondari potrebbero avere avuto uno spazio maggiore per arricchire ulteriormente la trama, dato che sembrano messi introdotti solo per poter essere utilizzati nel finale. Nonostante ciò, queste imperfezioni non oscurano il valore complessivo dell'opera.

![img03](/reviews/rev04/img03.jpg)

Dal punto di vista personale, il film mi ha lasciato una bella impressione. Mi sono sentito ispirato dal coraggio di Lubicchi e dalla sua determinazione a non lasciarsi abbattere dai limiti imposti dalla società. Inoltre, la sua amicizia con Poupelle mi ha ricordato l'importanza di accogliere il diverso e di trovare bellezza anche dove
sembra non esserci. Proprio questo messaggio mi ha colpito considerando il nostro mondo attuale, dove spesso si tende a giudicare o a ignorare ciò che non si comprende.

In conclusione, “Poupelle della Città dei Camini” non è solo una storia, ma un piccolo promemoria di speranza, che ci invita a sollevare lo sguardo e cercare le stelle proprio dove meno ce le aspettiamo.
