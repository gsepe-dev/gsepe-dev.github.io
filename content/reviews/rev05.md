---
date: 2025-05-15
# description: ""
# image: ""
lastmod: 2025-05-15
showTableOfContents: false
tags: ["Animazione", "Slice of Life", "Drama", "Fantasy", "Mystery"]
title: "COLORFUL"
type: "post"
---

“E tu che colore sei?”

Una domanda così semplice, eppure racchiude un mare di significati.

“Colorful”, il film d’animazione diretto da Keiichi Hara (tratto dal romanzo di Eto Mori) e uscito nel 2010, ci accompagna in un viaggio delicato e profondo sul tema della rinascita e dell’accettazione di sé.

La storia inizia in modo piuttosto insolito: lo spettatore è avvolto da colori cupi e l’ambientazione richiama una biglietteria ferroviaria. In questo caos, delle scritte fuori campo ci introducono ai pensieri di un’anima perduta, spaesata e senza identità.

Subito dopo, ancora in fase di elaborazione, ci viene presentato il co-protagonista della storia: Purapura, uno strano spirito dalle sembianze di un bambino che si pone come un fantastico angelo custode pronto a guidare l’anima nel suo percorso di reincarnazione vinto fortuitamente in quanto estratta casualmente da una “lotteria della vita”.

![img01](/reviews/rev05/img01.jpg)

Ed è proprio Purapura a introdurci alla seconda parte del viaggio: la reincarnazione. L’anima viene catapultata (letteralmente) nel corpo di Makoto Kobayashi, un ragazzo morto suicida.

Ed è proprio da questo momento in poi che il film da il meglio di sé, riuscendo a raccontare con eleganza e forza una serie di critiche sulla società giapponese, partendo dal chiudersi in sé stessi, il rifiuto del contatto umano, la mancanza di empatia e il ferire le persone preventivamente così da non rischiare di essere ferito.

![img02](/reviews/rev05/img02.jpg)

Sebbene il film non brilli dal punto di vista tecnico, caratterizzato da animazioni sufficienti e una colonna sonora discreta, la scelta cromatica si rivela un elemento
chiave. I colori tenui e quasi spenti amplificano il senso della tristezza e del vuoto che impregna la storia, diventando parte di una narrazione che predilige l’introspezione a un puro spettacolo visivo.

Ritengo che il vero punto di forza siano proprio i personaggi, così variegati e ben caratterizzati da poter suscitare empatia in ogni spettatore, per un motivo o per un altro. D’altronde, proprio il protagonista è quello che ha la trasformazione più profonda, partendo dall’essere una persona che odia il prossimo, fino al riuscire a capire che se vuole salvare ciò che ama, dovrà riuscire a provare empatia verso chi gli sta accanto.

![img03](/reviews/rev05/img03.jpg)

Per concludere, “Colorful” ci insegna che ognuno di noi, se disposto a trovare il coraggio di guardare dentro di sé e di aprirsi con gli altri, forse non ha un solo colore,ma un’intera palette di sfumature in continua evoluzione che rendono unica la nostra esistenza.
