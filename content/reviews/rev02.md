---
date: 2025-02-17
# description: ""
# image: ""
lastmod: 2025-04-27
showTableOfContents: false
tags: ["Drammatico"]
title: "THE BRUTALIST"
type: "post"
---

"The Brutalist" è il nuovo film di Brady Corbet con protagonista Adrien Brody, un duo che non ha certo bisogno di presentazioni.

Questo film è monumentale sotto ogni punto di vista, tanto da sembrare un colossal. Il fatto che sia costato "solo" dieci milioni e sia stato girato in un mese lo rende ancora più impressionante, nonostante il doppiaggio italiano non gli renda giustizia come la versione originale.

La trama si sviluppa interamente attorno alla figura dell'architetto László Toth e sulla sua fuga dall'Europa del dopoguerra nel 1947, in cerca di fortuna in America.

![img01](/reviews/rev02/img01.jpg)

Il film si presenta con l’iconica sequenza iniziale che inquadra la statua della libertà posta sottosopra, volendo simboleggiare sia la salvezza e la libertà tipica del sogno americano, ma anche la verità macabra che verrà svelata nel corso del film.

Fin dall’inizio si intuisce che “The Brutalist” non è un film come gli altri, ma vuole imporsi come il film dell'immigrazione. Non a caso, la sequenza iniziale è proprio accompagnata in sottofondo dalla voce della moglie del protagonista che legge una sua lettera in cui parla della libertà utilizzando una citazione di Goethe: "Uno non ha che dichiararsi libero, ed ecco che in quello stesso istante si sente limitato. Abbia solo il coraggio di dichiararsi limitato, ed eccolo libero."

La storia prosegue mostrando le difficoltà quotidiane di Toth, evidenziando quanto fosse difficile anche solo riuscire ad arrivare in tempo alle mense gratuite per un misero pasto.

Il vero punto di svolta si ha con l’introduzione del mecenate Harrison Lee Van Buren Sr., interpretato egregiamente da Guy Pearce.

![img02](/reviews/rev02/img02.jpg)

Questo personaggio rappresenta l'America nella sua forma più capitalistica e priva di cultura, specialmente quando afferma di trovare le conversazioni con Toth "intellettualmente stimolanti", pur ammettendo di non possedere chissà che cultura.

Proprio in questo passaggio emerge uno dei simbolismi più potenti dell’intera pellicola, ovvero, una visione dell’America volta unicamente al potere capitalistico, che nonostante sia una superpotenza economica e industriale, non può far altro che impallidire e inchinarsi (non senza invidia) dinanzi alla concezione artistica europea.

Proprio questa relazione “tossica” tra i due personaggi riesce a rappresentare chiaramente come il mecenate ritenga l’arte un mero mezzo per migliorare la sua posizione, arrivando fino al punto di sentirsi autorizzato a possedere persino l’artista.

Questo film non solo racconta la storia di un architetto brutalista, ma incarna anche lo stile stesso in ogni suo dettaglio. Ogni singolo particolare del film riesce a essere sia minimalista che massimalista a seconda degli eventi.

La colonna sonora, composta da suoni semplici ma sempre d'effetto, accompagna la visione in modo impeccabile. La regia utilizza sapientemente riprese continue alternate a tagli frequenti, creando un ritmo visivo che rispecchia l'andamento della trama.

Anche la scelta di girare in formato "VistaVision" aggiunge un ulteriore livello di bellezza e semplicità alla pellicola, risultando semplice, naturale e piacevole da guardare, proprio come il cemento nudo nelle costruzioni del movimento brutalista.

![img03](/reviews/rev02/img03.jpg)

In generale, si può affermare che Brady Corbet sia stato un perfetto architetto brutalista nella realizzazione di questa pellicola, riuscendo a trasporre sullo schermo lo spirito e l'estetica del movimento in modo straordinario.

In definitiva, "The Brutalist" è uno dei film più belli e coinvolgenti dell'anno, se non dell'ultimo decennio. La pellicola mantiene un ritmo ben costruito che fa volare via le tre ore e mezza di durata, combinando perfettamente recitazioni straordinarie e una realizzazione tecnica impeccabile. Brady Corbet ha saputo creare un'opera d'arte che lascia il segno, rendendo "The Brutalist" una visione imperdibile per gli appassionati di cinema.

---
