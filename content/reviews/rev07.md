---
date: 2025-07-16
# description: ""
# image: ""
lastmod: 2025-07-16
showTableOfContents: false
tags: ["Azione", "Avventura", "Commedia", "Musica", "Famiglia", "Animazione", "Fantasy"]
title: "KPOP DEMON HUNTERS"
type: "post"
---

Se vi avessi detto che lo stesso studio dietro “The Emoji Movie” avrebbe prodotto un film su una band K-pop che sconfigge demoni con la musica, probabilmente sareste scoppiati in una sonora risata.

E non vi biasimo.

Eppure “Kpop Demon Hunters”, uscito su Netflix a giugno 2025, è riuscito a imporsi come uno dei titoli più visti della piattaforma, creando attorno a sé una community sorprendentemente attiva e appassionata.

E sì, lo ammetto: mi ha colpito. Non è perfetto, ma funziona.

Il film segue le vicende delle Huntrix, un gruppo musicale che discende da una dinastia di cacciatori di demoni. La loro arma? La musica. Un’idea che suona assurda sulla carta, ma che nel contesto del film riesce a trovare una sua coerenza interna. La storia non è particolarmente innovativa, dopotutto si parla di accettazione di sé, amicizia e un pizzico di romanticismo, ma viene raccontata con un ritmo e uno stile che fanno del coinvolgimento il loro punto di forza.

![img01](/reviews/rev07/img01.jpg)

Quello che sorprende è la capacità del film di farci entrare in sintonia con le protagoniste fin da subito. Una sensazione amplificata da un inizio frenetico, praticamente invaso da musiche continue (una scelta voluta, forse, per creare una sottile satira sul mondo della musica sempre in cerca della prossima hit?). Fortunatamente, la narrazione rallenta e ci permette di esplorare le emozioni del gruppo delle nostre cacciatrici. In particolare, l’amicizia tra le ragazze viene raffigurata attraverso una serie di scene che mettono in luce la loro trasparenza e le rassicurazioni che riescono a darsi a vicenda per affrontare le loro fragilità. Non sono super eroine perfette, ma persone normali che si sostengono a vicenda, diventando una famiglia in cui ciascuna può mostrare il proprio lato più vulnerabile.

![img02](/reviews/rev07/img02.jpg)

Il personaggio di Rumi è forse il più interessante, dopotutto è pur sempre la protagonista del film. Il suo segreto, nascosto alle amiche che dipendono da lei, diventa il fulcro della storia. La perdita della voce sembra legata al suo rapporto con la vergogna e all’accettazione di sé, e proprio quest’ultima caratteristica sarà la chiave di svolta della pellicola. Un bel messaggio sull’autostima, reso efficace da una scrittura estremamente semplice ma che risulta sincera. Rumi non è un’eroina costruita a tavolino, ma una persona in cui ci si può rivedere.

Passando al lato puramente tecnico, ancora una volta lo studio “Sony Pictures Animation” riesce ad andare a segno. Scherzando, anche se non troppo, potrei dire che Sony sta portando l’animazione verso nuovi territori inesplorati con i suoi stili sempre freschi e caratteristici, mentre mamma “Disney” sembra arrancare. Lo stile visivo si allontana dal realismo (seppure presente nei dettagli di costumi e coreografie) e abbraccia un’identità forte, con espressioni facciali che richiamano i fumetti giapponesi e un’alternanza di palette cromatiche che cattura l’occhio.

![img03](/reviews/rev07/img03.jpg)

Ovviamente non tutto funziona alla perfezione. La band antagonista è proprio il punto debole del film: i suoi membri, tranne in parte il capo Jinu, sono poco sviluppati e sembrano comparse usate solo per le esibizioni. È un peccato, perché degli antagonisti ancora più approfonditi avrebbero reso il racconto ancora più ricco, ma forse non era quello l’obiettivo. Dopotutto, il film sembra volerci dire che la vera barriera da abbattere è quella che ci impedisce di essere noi stessi. Ci invita ad arrivare al punto di distruggerla per fare spazio a qualcosa di nuovo.

Riassumendo, “Kpop Demon Hunters” è una bella esperienza. Non fatevi ingannare dall’incipit un po' assurdo, perché dietro le luci, i glitter e le battute esagerate c’è una storia che parla di amicizia, accettazione e crescita. E anche se la trama non rivoluziona il genere, riesce a farti provare qualcosa: un sorriso, una canzone in testa, o semplicemente la voglia di ballare con le Huntrix.


